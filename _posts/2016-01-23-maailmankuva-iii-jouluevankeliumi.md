---
inFeed: true
hasPage: true
inNav: true
inLanguage: null
starred: false
keywords: []
description: Harhakuvia
datePublished: '2016-01-23T05:47:47.113Z'
dateModified: '2016-01-23T05:47:37.136Z'
title: 'Maailmankuva III: Jouluevankeliumi'
author: []
sourcePath: _posts/2016-01-23-maailmankuva-iii-jouluevankeliumi.md
published: true
authors: []
publisher:
  name: null
  domain: null
  url: null
  favicon: null
url: maailmankuva-iii-jouluevankeliumi/index.html
_type: Article

---
# Maailmankuva III: Jouluevankeliumi

Jouluevankeliumi. (Luuk. 2:1-20) Sulje silmäsi ja päästä mielikuvituksesi valloilleen. Mitä näet? Kenties näet silmissäsi lapsuuden kodin kirjahyllyä koristaneen puusta ja paperimassasta valmistetun koristeellisen joulukuvaelman, pieni Jeesus-vauva puusta veistetyssä seimessä pehmeiden heinien päällä, Maria ja Joosef autuaat hymyt kasvoillaan seimen äärellä, suureen talliin kokoontuneet eläimet täydellisessä puolikaaressa Jeesuksen puoleen kumartuneena. 

Jos muistat tarinan juonen, mieleesi saattaa piirtyä kuva Mariasta ja Joosefista matkalla Betlehemiin. Maria istuu aasin selässä ja puuskuttaa viimeisillään raskaana. Joosef kävelee edellä ja taluttaa aasia hihnasta. Synnytys on käynnissä ja alkaa olla kiire. Viimeinkin, Betlehem! He saapuvat perille. Supistus. Joosef rientää koputtamaan majatalon oveen. Isäntä avaa unenpöpperössä oven ja vilkaisee yöllisiä tulijoita. Valitettavasti majatalo on aivan täynnä eikä Joosefille ja Marialle ole lainkaan tilaa. Ovi sulkeutuu. Supistus. He suuntaavat kiireesti seuraavan majatalon luokse ja koputtavat oveen. Sama kuvio toistuu uudelleen, majatalossa ei ole lainkaan tilaa. Juuri kun Joosef ja Maria päät painuksissa kääntyvät lähteäkseen, majatalon isäntä katsoo ulos ikkunasta ja säälii nuorta paria. Hän avaa oven uudelleen ja sanoo: "Tallissa on vielä tilaa, siellä on lämmintä ja saatte ainakin katon päänne päälle." Isäntä johdattaa heidät talon taakse puiseen talliin, jossa eläimet tervehtivät öisiä tulijoita. Joosef ja Maria jäävät talliin ja isäntä vetäytyy yöpuulle. Juuri ajoissa, sillä synnyttämisen hetki on tullut. Maria synnyttää pojan, esikoisensa. Hän kapaloi lapsen ja panee hänet seimeen.

## Ongelmia

[Kenneth E. Bailey][0] on Uuden testamentin tutkija, joka kutsui Lähi-itää kodikseen 60 vuotta vuosina 1935-1995\. Hän opetti teologiaa yliopistoissa ja seminaareissa englanniksi ja arabiaksi Egyptissä, Libanonissa, Israelissa ja Kyproksella. Baileyn erikoisalaa ovat Uuden testamentin kulttuuritausta ja kirjallisuusmuodot.

Hän esittelee kirjassaan _Jesus Through Middle Eastern Eyes (InterVarsity Press 2008) _jouluevankeliumin __perinteiseen länsimaiseen tulkintaan liittyviä ongelmia:

1\. Joosef oli palaamassa perheensä kotikylään. Lähi-idässä historiallinen muisti on pitkä ja suvun siteitä alkuperäiseen kotikylään pidetään tärkeinä. Sellaisessa kulttuurissa Joosef olisi voinut ilmestyä Betlehemiin ja esitellä itsensä: "Olen Joosef, Eelin, Mattatin ja Leevin poika." Suurin osa kylän kodeista olisi avannut ovensa hänelle.

2\. Joosef oli "kuninkaallinen". Hän kuului Daavidin sukuun. Paikalliset jopa kutsuivat kaupunkia Daavidin kaupungiksi (Luuk. 2:4),  vaikka kaikki tiesivät, että Kirjoituksissa "Daavidin kaupunki" oli Jerusalem ja kaupungin virallinen nimi oli Betlehem. Kunnioitetun suvun jäsenenä Joosef olisi ollut tervetullut mihin tahansa kotiin.

3\. Kaikissa kulttuureissa synnyttäville naisille annetaan erityinen huomio. Yksinkertaisissa maalaisyhteisöissä kaikkialla maailmassa synnyttävää naista avustetaan olosuhteista riippumatta. Voimmeko kuvitella, että Betlehem olisi poikkeus? Yhteisö olisi kokenut velvollisuudekseen tarjota apuaan Joosefille. Daavidin jälkeläisen käännyttäminen "Daavidin kaupungissa" olisi tuonut suunnattoman häpeän leiman yhteisön ylle.

4\. Marialla oli sukulaisia läheisessä kaupungissa. Muutamaa kuukautta ennen Jeesuksen syntymää, Maria oli vieraillut serkkunsa Elisabetin luona "Juudean vuosiseudulla". Betlehem sijaitsee keskellä Juudeaa. Saavuttuaan Betlehemiin Joosef ja Maria olisivat olleet lyhyen matkan päässä Elisabetin ja Sakariaan kotoa. Jos Betlehemistä ei tosiaan olisi löytynyt majapaikkaa, he olisivat voineet jatkaa matkaansa Marian sukulaisten luokse.

5\. Vastoin yleistä käsitystä Joosef ja Maria eivät olleet kiireessä saapuessaan Betlehemiin. Jopa suomenkielinen käännöksemme toteaa, että "heidän _siellä ollessaan_ tuli Marian synnyttämisen aika". Alkuperäinen teksti viittaa päivien kulumiseen. Keskiverto lukija ajattelee, että Maria synnytti heti samana iltana heidän saapumisensa jälkeen ja hätäinen Joosef oli valmis hyväksymään jopa tallin perheensä majapaikaksi. Jokavuotiset joulunäytelmät vahvistavat tehokkaasti tätä käsitystä.

Tekstissä ei ilmoiteta täsmällisesti Betlehemissä vietettyä aikaa ennen synnytystä, mutta se oli varmasti enemmän kuin tarpeeksi tehdäkseen mahdolliseksi kunnollisen majapaikan löytämisen tai Marian sukulaisten puoleen kääntymisen. Myytti myöhään illalla saapumisesta ja välittömästä synnytyksestä on syöpynyt syvälle mieliimme. Mistä se mahtaa olla peräisin?

## Alkuperä

Bailey jäljittää myytin alkuperän tekstiin, joka on kirjoitettu toisella vuosisadalla: apokryfiseen [Jaakobin evankeliumiin][1]. Jaakobin evankeliumi tai Jaakobin protoevankeliumi on tuntemattoman kirjoittajan laajennettu kertomus Jeesuksen syntymästä. Nimestään huolimatta sillä ei siis ole mitään tekemistä Jeesuksen veljen, Jaakobin kanssa.

Baileyn mukaan on selkeästi havaittavissa, että kirjoittaja tuntee evankeliumin kertomukset Jeesuksen syntymästä, mutta ei tunne paikallista maantiedettä. Hän esimerkiksi kuvaa Jerusalemin ja Betlehemin välistä tietä "aavikoksi" (17:11), vaikka se Baileyn mukaan on hedelmällistä maanviljelysaluetta. Tekstissä Maria pyytää Joosefia laskemaan hänet aasin selästä, koska "lapsi puskee hänen sisältään ulos". Joosef johdattaa Marian luolaan ja lähtee etsimään kätilöä. Kertomus maalailee mielikuvituksellisia ilmestyksiä, joita Joosef näkee harhaillessaan ympäri maaseutua. Keskeinen osa apokryfikirjan kertomusta on se, että Jeesus syntyy jo ennen heidän pääsyään Betlehemiin ja ilmeisesti ilman tarvetta luonnolliseen synnytykseen.

Tämä tarina on ensimmäinen viittaus siihen, että Jeesus syntyi heti Joosefin ja Marian saapuessa Betlehemiin. Keskivertokristitty on tuskin koskaan kuullutkaan kyseistä kertomusta, mutta sen liikkeelle laittamat ajatukset värittävät ymmärrystämme tapahtumista.  

# Kohti alkuperäistä merkitystä

Perinteisen länsimaisen tulkintatavan ongelmat ovat Lähi-idän kulttuurin valossa selvät: Joosef löytäisi helposti majapaikan kotikylässään, kuninkaallisen suvun jäsenenä hänellä olisi kyläläisten kunnioitus, Marian sukulaiset asuivat lähistölle ja saapuessaan heillä oli riittävästi aikaa hoitaa tarvittavat järjestelyt synnytystä varten. Miten meidän tulisi ymmärtää teksti näiden kulttuurillisten ja historiallisten näkökulmien valossa? 

Luukas mainitsee tekstissään, että Maria _"kapaloi lapsen ja pani hänet seimeen"_ (Luuk. 2:7) eli eläinten ruokintakaukaloon. Länsimaisessa mielikuvituksessa seimi tuo mieleen tallin tai ladon, jossa eläimiä säilytettiin. Kun tähän yhdistetään loput jakeesta: _"koska heille ei ollut tilaa majapaikassa"_, länsimainen lukija on varma päätelmästään. Maria synnytti pojan tallissa majatalon yhteydessä.

## Talli ja majapaikka

Bailey kuvaa kirjassaan yksityskohtaisesti perinteistä palestiinalaista kotia. Yksinkertaisissa palestiinalaisissa maalaistaloissa oli tyypillisesti kaksi huonetta. Toinen niistä, yleensä talon päädyssä, oli varattu yksinomaan vieraille. Vierashuone saattoi olla myös ns. profeetan kammio talon katolla (1\. Kun. 17:19). Suurin osa talosta muodosti perhehuoneen, jossa koko perhe nukkui, laittoi ruokaa ja söi. Oven edessä pieni osa huoneesta oli joko muuta huonetta matalammalla tai erotettu jykevillä lankuilla. Illalla tähän "eteiseen" ajettiin perheen kotieläimet: lehmä ja ehkä muutama lammas. Eteistä ylempänä olevaan lattiaan oli koverrettu syöttökaukalo lehmälle ja lampaille tehtiin pienempi puinen seimi. Maanviljelijäperhe halusi pitää eläimet sisällä, sillä ne lämmittivät taloa öisin ja olivat turvassa varkaudelta.

Luukkaan teksti ei mainitse lainkaan tallia, mutta länsimainen oletuksemme siitä missä eläimiä kuuluu säilyttää, salakuljettaa merkityksen Luukkaan alkuperäiseen kuvaukseen. Ilman ymmärrystä siitä, että tavallinen palestiinalainen perhe säilytti eläimiä öisin sisällä kodissaan, erehdymme kuvittelemaan, että Jeesus syntyi juuri tallissa. 

Tulkintamme tietysti vahvistuu kun luemme, että _"heille ei ollut tilaa majapaikassa"_. Mitä tämä tarkoittaa? Bailey kertoo, että majapaikaksi käännetty kreikankielinen sana jakeessa Luuk. 2:7 on _katalyma. _Se ei ole tyypillinen sana kaupalliselle majatalolle. Vertauksessa laupiaasta samarialaisesta (Luuk. 10:25-37) samarialainen vie ryöstetyn miehen majataloon hoidettavaksi. Kreikan kielen sana siinä tekstissä on _pandocheion. _Tämä kreikankielinen sana on ollut alueella niin yleinen, että se on päätynyt lainasanana armenian, koptin, arabian ja turkin kieliin samalla merkityksellä: kaupallinen majatalo. Miksi Luukas käyttäisi sanaa _katalyma _kuvaamaan__kaupallista majataloa?

Kirjaimellisesti _katalyma _tarkoittaa todella majapaikkaa, ja sitä voidaan käyttää kolmella tavalla: 

1) Perinteinen länsimainen käännös: _majatalo_  
2) Arabiankielinen raamatunkäännöstraditio: _talo_  
3) Luukkaan käyttötapa: _vierashuone_

Luukas käyttää sanaa myös toisaalla. Luukkaan evankeliumin 22\. luvussa Jeesus sanoo opetuslapsilleen:

> Kun tulette kaupunkiin, teitä vastaan tulee vesiruukkua kantava mies. Seuratkaa häntä. Menkää siihen taloon, johon hän menee, ja sanokaa talon isännälle: "Opettaja kysyy sinulta, missä on _huone, _jossa hän voi syödä pääsiäisaterian opetuslastensa kanssa." Isäntä osoittaa teille yläkerrasta suuren huoneen, jossa on kaikki järjestettynä. Valmistakaa sinne ateria. (Luuk. 22:10-12)

Tässä jakeessa sana _katalyma _on määritelty huoneeksi yläkerrassa, eli _vierashuone yksityisessä kodissa_. Tämä sana sopii hyvin yhteen Luukkaan kertomuksen kanssa: lapsi laitettiin seimeen (perhehuoneessa), koska _vierashuone_ oli täynnä. Jos sana _katalyma _tarkoittaa Luukkaan evankeliumin lopussa vierashuonetta, miksi sitä käytettäisiin toisessa merkityksessä evankeliumin alussa?

Tarinan alkuperäisessä kontekstissaan voidaan siis ymmärtää pääpiirteissään suunnilleen näin:

Joosef saapuu kihlattunsa Marian kanssa sukunsa kotikylään Betlehemiin. Joku kylän perheistä ottaa heidät asumaan luokseen. Heidän vierashuoneensa on valitettavasti täynnä, mutta he pääsevät majoittumaan perhehuoneen yhteyteen. Joidenkin päivien kuluttua Marian synnyttää. Lapsi kapaloidaan ja laitetaan seimeen pehmeiden heinien päälle.

Tekstin perusteella on mahdotonta arvioida Joosefin ja Marian sosiaalista statusta avioliiton ulkopuolisen raskauden tähden. Baileyn kahta ensimmäistä tulkintaongelmaa vastaan voidaan teoriassa esittää argumentti siitä, että Joosefin maine olisi tahraantunut Marian ennenaikaisen raskauden tähden ja tämän takia hänen olisi ollut vaikea löytää majapaikkaa. Se on mahdollista. Tämä ei poista länsimaiseen kulttuuriin pesiytyneitä virheellisiä mielikuvia tallista ja tympeistä majatalon isännistä. Samalla voidaan todeta, että yleinen tulkinta Jeesuksen perheen kyseenalaisesta sosiaalisesta statuksesta on mielestäni vähintäänkin hataralla pohjalla.

## Yhteenveto

Luukkaan evankeliumin kertomus Jeesuksen syntymästä on vuosisatojen aikana kerännyt itselleen erilaisia tulkintoja, jotka eivät vastaa alkuperäistä kontekstia. Jouluevankeliumi on monelle niin tuttu, että sen sisältöä tulee harvoin tutkittua ja siihen liitettyjä mielikuvia pidetään itsestäänselvinä. Alkuperäisen kulttuurin valossa tarkasteltuna teksti kuitenkin osoittaa, että länsimaisen kulttuurin luomat tulkinnat eivät aina vastaa todellisuutta. 

Tämä esimerkki kertoo meille, että ymmärtääksemme tekstin sisällön oikealla tavalla, meidän tulee tuntea sen historiallinen konteksti. Jouluevankeliumin virheelliset tulkinnat koskettavat lähinnä kertomuksen yksityiskohtia eikä niillä ole suurta teologista merkitystä. Uusi testamentti on kuitenkin täynnä tekstejä, joiden tulkinnassa kulttuurihistoriallinen tausta on ratkaisevassa roolissa. Mitä paremmin tunnemme sen maailman, jossa Uusi testamentti on syntynyt, sitä paremmin voimme ymmärtää sitä kokonaisuutena. 

Tässä vaiheessa projektia minun on tehtävä tunnustus: Uudessa testamentissa on joitakin sellaisia asioita jotka ymmärrän. Uudessa testamentissa on paljon asioita jotka kuvittelen ymmärtäväni. Uudessa testamentissa on myös paljon sellaista mitä en lainkaan ymmärrä. 

Jos kulttuurihistoriallisen kontekstin tunteminen auttaa minua ymmärtämään, olen valmis näkemään vaivaa sen eteen.

Seuraavaksi käännämme katseemme ensimmäisen vuosisadan juutalaisiin.

_Henri_

[0]: https://en.wikipedia.org/wiki/Kenneth_E._Bailey
[1]: http://www.asu.edu/courses/rel376/total-readings/james.pdf