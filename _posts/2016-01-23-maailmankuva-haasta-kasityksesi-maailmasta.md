---
inFeed: true
hasPage: true
inNav: true
inLanguage: null
starred: false
keywords: []
description: Haasta käsityksesi maailmasta
datePublished: '2016-01-23T05:24:34.008Z'
dateModified: '2016-01-23T05:24:30.582Z'
title: 'Maailmankuva: Haasta käsityksesi maailmasta'
author: []
sourcePath: _posts/2016-01-23-maailmankuva-haasta-kasityksesi-maailmasta.md
published: true
authors: []
publisher:
  name: null
  domain: null
  url: null
  favicon: null
url: maailmankuva-haasta-kasityksesi-maailmasta/index.html
_type: Article

---
# Maailmankuva: Haasta käsityksesi maailmasta

## Maailmankuva-kirjoitussarjan ensimmäinen osa

> **Maailmankuva ******= Maailmaa koskevien käsitysten ja uskomusten rakennelma, jonka kautta yksilö tai ryhmä tulkitsee maailmaa ja on vuorovaikutuksessa sen kanssa.

Maailmankuva määrittää sen, miten koet maailman ympärilläsi. 

Jokaisella meistä on maailmankuva. Sisällämme on kokoelma kokemuksia, ajatuksia, opittuja ja tiedostamatta omaksuttuja asenteita, jotka auttavat meitä ymmärtämään elämää.

Maailmankuvan määritelmä kertoo meille ainakin kolme asiaa:

**1\. Maailmankuva on rakennelma**

Maailmankuva ei synny itsestään eikä se saa muotoaan tyhjiössä. Nykyisen maailmankuvasi taustalla on rakenteita ja mekanismeja, jotka ovat saaneet sen aikaan.

**2\. Maailmankuva vaikuttaa siihen, millaisena näet maailman ja ihmiset ympärilläsi**

Kuvittele silmillesi linssi, jonka läpi katselet kaikkea ympärilläsi olevaa. Linssin väri ja muoto vaikuttaa siihen, millaisia havaintoja teet ympäristöstäsi. Linssi saattaa vääristää näkemääsi, mutta se voi myös poistaa häiritseviä heijastuksia jotta näkisit pintaa syvemmälle. 

[][0]

**3\. Maailmankuva ohjaa ajatuksiasi ja toimintaasi**

Syväänjuurtunut käsityksesi maailmasta ja ihmisistä vaikuttaa ratkaisevasti valintoihisi ja elämäntapaasi.

****

## Maailmankuvan rakenne

****

Ihmisen, yhteisön tai kulttuurin maailmankuva on ensisijaisesti olemassa syvällä tiedostamattomalla tasolla. Yllä oleva maailmankuvan määritelmä kertoo meille, että se koskettaa monia elämän osa-alueita.

N.T. Wright esittää kirjassaan The New Testament and the People of God maailmankuvan ottavan näkyvän muodon neljässä kategoriassa:

1\. Kertomukset   
2\. Vastaukset  
3\. Symbolit  
4\. Käytännöt

**Kertomukset** ovat maailmankuvan luonteenomaisin ilmenemismuoto. Ne tarjoavat syvemmän ymmärryksen kuin irralliset lausahdukset tai havainnot maailmasta. 

**Vastaukset **ovat vastauksia ihmisen perimmäisiin kysymyksiin: Keitä me olemme? Missä me olemme? Mikä on vialla? Mikä on ratkaisu? Kaikki kulttuurit omaavat uskomuksia, joilla pyritään tarjoavat vastauksia näihin kysymyksiin, jotka koskettavat identiteettiä, ympäristöä, pahuutta ja toivoa. 

Kertomukset ja vastaukset muodostavat kulttuuriin **symboleja. **Kuudes päivä joulukuuta****lähes puolet kaikista suomalaisista kokoontuu television ääreen seuraamaan Linnan juhlia. Juhlasta on muodostunut vahva itsenäisyyden symboli. 

**Käytännöt **ovat ihmisen tapa olla maailmassa. Käytännöt****usein paljastavat yksilön maailmankuvan todellisen muodon, varsinkin silloin kun toiminnasta on tullut automaattista ja itsestäänselvää.  Elämäntapaan ja päämääriin liittyvät valinnat ilmentävät maailmankuvaa: ansaitsenko rahaa, perustanko perheen, vaikutanko yhteiskuntaan, kehitänkö itseäni?

## Kertomuksista

Meidän on tärkeä ymmärtää maailmankuvan kertomuksenomainen luonne. Kertomukset ovat perustavanlaatuinen osa ihmisyyttä. Me hahmotamme maailmaa tarinoiden avulla. Ihmisen elämä on luontevaa esittää kertomuksen muodossa. En opi tuntemaan ihmistä CV:n perusteella. Hyvä elämänkerta opettaa minulle ihmisestä paljon enemmän kuin lista hänen saavutuksistaan. Samalla tavalla maailmankuva on enemmän kuin systemaattinen esitys faktoista ja abstrakteista totuusväittämistä. Me ymmärrämme maailmaa kertomusten kautta. N. T. Wright esittää, että kertomus tai tarina on enemmän kuin väline, jolla havainnollistetaan yksinkertaista totuutta, väittämää tai "kovia faktoja". Hänen mukaansa jokaiseen maailmankuvaan kuuluu olennaisena osana kerronnallinen elementti, kertomus.

Ajatellaan näennäisen yksinkertaista kristillisen maailmankuvan väittämää: "Jumala loi maailman". Tämä lause kätkee sisäänsä valtavan määrän merkityksiä ja mielikuvia, jotka ovat riippuvaisia siitä kertomuksesta, joka väittämän taustalla on. Väittämän esittäjä saattaa kertoa itselleen täysin erilaista kertomusta maailmasta ja sen luomisesta kuin sen vastaanottaja, ja kuitenkin molemmat voivat nyökytellä hyväksyvästi tämän kyseisen väittämän äärellä, jos sitä ympäröivää kertomusta ei tarkastella tarkemmin.

Toinen havainnollistava esimerkki löytyy omasta ansioluettelostani:

**2009-2010** Elintarviketyöntekijä, elintarviketuotantolinjan kriittisen työvaiheen valvoja, 3-vuorotyö

Tämä CV:n ote ei todennäköisesti tarkoita sinulle mitään erityistä, jos et tunne minua tai tarinaani. Ystävilleni, perheenjäsenilleni ja niille, jotka ovat kuulleet tarinoitani hapankorppuleipomosta, se todennäköisesti saa aikaan huvittuneita naurunpyrskähdyksiä ja/tai muistelua vuosista, jotka muuttivat elämääni radikaalisti. Ansioluetteloon sopivalla tavalla esitetty fakta saa paljon laajemman ja paremmin todellisuutta vastaavan merkityksen, kun sitä ympäröivä narratiivi on tiedossa.

Ympäröivää maailmaa selittävä kertomus on siis olennainen osa maailmankuvaa. 

## Haastettu maailmankuva

Maailmankuva on kuin talon perustus: välttämätön, mutta näkymättömissä. Ihminen tulkitsee maailmaa maailmankuvansa kautta, mutta se tapahtuu harvoin tiedostetulla tasolla. Maailmankuva otetaan tarkasteluun vasta kun se tulee haastetuksi. 

**Maailmankuvat kohtaavat**

Erilaisten ihmisten, yhteisöjen tai kulttuurien kohdatessa toisensa, myös heidän maailmankuvansa kohtaavat. Molemmat kertovat omia kertomuksiaan todellisuudesta. Määritelmänsä mukaisesti maailmankuva pyrkii selittämään koko todellisuutta, joten maailmankuvien kohtaamisessa on aina mahdollisuus konfliktille. Joko maailmankuvat sopivat saumattomasti yhteen tai ne hankaavat toisiaan vasten. Pahimmassa tapauksessa (tai parhaassa?) maailmankuvat ovat toisiinsa nähden räikeässä ristiriidassa. Se saattaa saada meidät pitämään entistä tiukemmin nykyisestä kertomuksestamme tai se voi johtaa meidät uusille poluille löytämään uusia vastauksia.

Maailmankuva joutuu haastetuksi myös silloin, kun koemme jotain, jota oma maailmankuvamme ei kykene selittämään. Se johtaa meidät etsimään täydentäviä tai korvaavia tarinoita, jotka selittävät kokemaamme. Viimeksi oma maailmankuvani valkoisena suomalaisena kristittynä joutui monella tasolla haastetuksi asuessani köyhässä mustien afrikkalaisten yhteisössä Etelä-Afrikassa vuonna 2014\. 

## Haasta käsityksesi maailmasta

Tarkoitukseni on: 

A) **Haastaa** nykyinen maailmankuvani Uuden testamentin kertomuksella Jeesuksesta ja ensimmäisen vuosisadan kristityistä. 

B) **Kommunikoida** oppimani tässä blogissa julkaistavan Maailmankuva-kirjoitussarjan kautta

N. T. Wrightin merkittävä elämäntyö Uuden testamentin teologian parissa ja hänen massiivinen projektinsa _Christian Origins and the Question of God _kristinuskon synnystä ja kristinuskon ensimmäisestä vuosisadasta toimii Maailmankuva-kirjoitussarjan selkärankana.

**Christian Origins and the Question of God - N. T. Wright**

The New Testament and the People of God  
Jesus and the Victory of God  
The Resurrection of the Son of God  
Paul and the Faithfulness of God

**Muut resurssit** (Täydennetään projektin edetessä)

Jesus Through Middle Eastern Eyes - Kenneth E. Bailey  
Paul Through Mediterranean Eyes - Kenneth E. Bailey

## Seuraava kirjoitus:

[Maailmankuva II: Uusi testamentti][1]

_Henri_

[0]: https://fi.wikipedia.org/wiki/Aurinkolasit
[1]: https://thegrid.ai/hermuset/maailmankuva-ii-uusi-testamentti/