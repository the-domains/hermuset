---
inFeed: true
hasPage: true
inNav: false
inLanguage: null
starred: false
keywords: []
description: Maailman pienin pyhä kirja
datePublished: '2016-01-23T04:56:38.226Z'
dateModified: '2016-01-23T04:50:22.115Z'
title: 'Maailmankuva II: Uusi testamentti'
author: []
sourcePath: _posts/2016-01-23-maailmankuva-ii-uusi-testamentti.md
published: true
authors: []
publisher:
  name: null
  domain: null
  url: null
  favicon: null
url: maailmankuva-ii-uusi-testamentti/index.html
_type: Article

---
# Maailmankuva II: Uusi testamentti

## Maailman pienin pyhä kirja

## Johdanto

_Johdanto referoi teosta N. T. Wright, The New Testament and the People of God, Fortress Press 1992_

_Israel_ on pieni maa-alue. Sen pohjoisen ja eteläisen rajan erottaa toisistaan muutama sata kilometriä, ja se rajoittuu kapealle maakaistaleelle Välimeren ja Jordanin välissä. Tämän vaatimattoman kokoisen maa-alueen historiallinen merkitys on kuitenkin saavuttanut kokoaan huomattavasti suuremmat mittasuhteet.

Imperiumit ovat taistelleet siitä. Viimeisen neljän tuhannen vuoden aikana armeijat ovat marssineet sen halki keskimäärin 44 vuoden välein, valloittamaan sitä, pelastamaan sitä miehittäjiltä, käyttääkseen sitä neutraalina taistelukenttänä tai kulkureittinä toiselle sotatantereelle. Sodat ja taistelut ovat jättäneet jälkensä tuohon maahan, joka kuitenkin edelleen "tulvii maitoa ja hunajaa".

_Uusi testamentti_ ei ole ollut olemassa aivan yhtä kauan, mutta sillä ja Israelin maa-alueella on huomattavan paljon yhtäläisyyksiä. Uusi testamentti on pieni kirja. Se on pienempi kuin yhdenkään toisen uskonnon pyhä kirja; niin pieni, että se on helppo lukea läpi parissa päivässä. Sen fyysinen koko ei kuitenkaan tee oikeutta sen suunnattomalle historialliselle merkitykselle.

Uudestaan ja uudestaan Uusi testamentti on joutunut sotaa käyvien osapuolten taistelukentäksi. Sen aarteet ovat joutuneet ryöstöretkien kohteeksi, sen palasia on liitetty osaksi suurempia valtakuntia. Joskus osapuolet ovat tulleet taistelemaan omia sotiaan neutraalille maaperälle. Eri maailmankuvien ja filosofisten näkemysten väliset väittelyt ovat käyttäneet kirjojen ja jakeiden tulkintaa sopivana paikkana vetää omat rintamalinjansa, vaikka niiden keskinäisillä taisteluilla ei olisikaan varsinaisesti mitään tekemistä Uuden testamentin sisällön kanssa. Alunperin herkät ja kauniit paikat on runneltu raskaskätisten eksegeettien toimesta, pikaisten saarnojen valmisteluissa ja poliittisten sloganien etsinnässä.

Kaikesta huolimatta Uusi testamentti on säilynyt voimakkaana ja elävänä teoksena, täynnä kauneutta, iloa ja kyyneleitä.

## Miten lukea Uutta testamenttia?

Uuden testamentin ympärillä käytävä kiistely voidaan karkeasti ja kärjistetysti jakaa kahteen kilpailevaan ryhmään, joista molemmat pitävät Uutta testamenttia omana alueenaan ja heristelevät miekkojaan (tai moderneja pyssyjään) toisiaan kohti.

**Kriittinen raamatuntutkimus**

Valistuksen aika toi mukanaan [historiallis-kriittisen][0] lähestymistavan raamatuntulkintaan. Sen mukaan Uutta testamenttia tulee lähestyä historiallisesta näkökulmasta, asettamatta sen ylle taakkaa siitä, että sen tulisi olla teologisesti johdonmukainen tai arvovaltainen kokoelma. Tekstin alkuperäinen merkitys tulee selvittää ja esittää mahdollisimman huolellisesti, riippumatta siitä mitä se on kirkkohistorian kuluessa ihmisille tarkoittanut. Tämän leirin edustajat ovat usein pyrkineet ampumaan alas toisen osapuolen yksinkertaisia maallikkoja. He ovat halunneet pitää huolta siitä, että ajastaan jälkeenjääneet näkemykset (neitseestä syntyminen, ihmeet, ylösnousemus yms..) on saatettu naurunalaiseksi ulkopuolisten tarkkailijoiden silmissä.

**Naiivi raamatuntulkinta**

Toisella puolella rintamalinjaa ovat ne, jotka lukevat Uutta testamenttia maagisena opuksena, jonka sisällöllä on hyvin vähän tekemistä sen kanssa, mitä ensimmäisellä vuosisadalla eläneet kirjoittaja alunperin tarkoittivat, ja paljon enemmän sen kanssa, mitä heidän nykyinen hengellisyytensä siltä edellyttää. Heidän mielestään Uusi testamentti puhuu ensisijaisesti juuri heille ja juuri nyt. Sen pääasiallinen tehtävä on ruokkia sielua, ei venyttää ajatuksia. Sitä käytetään liturgiassa, meditaatiossa, hiljentymisessä tai päivittäisenä rohkaisuna, mutta sen ei pidä tarjota älyllistä haastetta. Tämä ryhmä on pystyttänyt hengellisiä raja-aitoja estääkseen tieteellisen raamatuntutkimuksen etenemisen väärille alueille.

Näiden kärjistettyjen ääripäiden väliin mahtuu tietenkin lukematon määrä perinteitä ja lähestymistapoja. On vaikea uskoa, että kumpikaan ääripäistä omistaisi lopullisen totuuden asiassa.

Uusi testamentti on epäilemättä historiallinen kokoelma kirjoja, jotka on kirjoitettu tiettynä aikana ja tiettyjen ihmisten toimesta. Se ei ilmestynyt taivaalta 1933/38-käännöksenä tai edes King Jamesin versiona vuonna 1611\. Se kirjoitettiin ensimmäisellä vuosisadalla ja pääasiassa kreikaksi. Meidän on todettava, että Raamattu on ollut olemassa paljon ennen "meidän" Raamattuamme. Toisaalta uskonnollinen, hengellinen ja teologinen sisältö on kiinteä osa Uutta testamenttia ja niiden leimaaminen toissijaisiksi asioiksi fundamentalismin välttämiseksi heittää lapsen pesuveden mukana. Historiallinen tutkimus tuo puolestaan mukanaan syvyyttä ja uusia ulottuvuuksia 2000-luvun lukijalle. Toisaalta taas voimme todeta, että pelkkä historiallinen kuvaus ei yksinään riitä. Kenties voisimme oppia molemmista lähestymistavoista.

**Vaihtoehto**

Uusi testamentti ansaitsee arvoisensa lukutavan. N. T. Wright esittelee kirjassaan The New Testament and the People of God lukutapaa, joka pyrkii tekemään oikeutta Uudelle testamentille **historiallisena**, **kirjallisena** ja **teologisena** teoksena. Sen sijaan, että erilaiset lähestymistavat nähdään toisilleen vastakkaisina, niitä tulee hyödyntää toisiaan täydentävinä. Wright nimittää lähestymistapaansa _kriittiseksi realismiksi._

## Tavoite

Maailmankuva-kirjotussarjan ensimmäisessä osassa määrittelin tavoitteekseni haastaa nykyinen maailmankuvani Uuden testamentin kertomuksella Jeesuksesta ja ensimmäisen vuosisadan kristityistä. 

Tarkoituksena on tutkia Uutta testamenttia **historiallisena**, **kirjallisena **ja **teologisena** työnä, keskittyen erityisesti Jeesukseen ja Paavaliin. Seuraan N. T. Wrightin jalanjälkiä hänen kirjasarjassaan Christian Origins and the Question of God. 

Suurin osa meistä on jo päättänyt, mitä Uusi testamentti sanoo. Silmillämme on tunnustuskuntamme tai uskomusjärjestelmämme tarjoamat linssit, joiden läpi luemme edessämme olevaa tekstiä. Linssit saattavat olla hyödyllisiä ja auttaa meitä päivittäisissä sovelluksissa. Maailmankuvan haastaminen ei kuitenkaan onnistu, jos olemme päättäneet lopputuloksen etukäteen. Tavoitteeni on riisuutua näistä ennakko-odotuksista.

Silmillämme on myös länsimaisen maailmankuvamme mukanaan tuomat linssit, jotka asettavat meidän ja Uuden testamentin tekstin välille satojen vuosien kulttuurihistoriallisen kerroksen. 

Ensimmäinen tehtävämme on määritellä Uuden testamentin historiallinen konteksti. Aloitamme **ensimmäisen vuosisadan juutalaisuudesta**, jonka helmoissa kristinusko sai alkunsa ja **ensimmäisen vuosisadan kristinuskosta**, joka toimi kontekstina Paavalille ja niille, jotka muistelivat ja kirjoittivat Jeesuksesta.

Miksi? Seuraavan tekstin esimerkki havainnollistaa, miksi meidän on riisuttava maailmankuvamme mukanaan tuomat linssit. Tarkastelemme seuraavaksi länsimaisen kristillisen kulttuurin tärkeää symbolia: jouluevankeliumia.

[0]: http://www.helsinki.fi/teol/pro/emo/tarkastelutapoja/metodit1.html